 Departament Omologări Individuale şi Inspecţii Tehnice
 Departamentul de Omologări Individuale şi Inspecţii Tehnice (denumit în continuare D.O.I.I.T.) reprezintă acea entitate a Registrului Auto Român ale cărei activităţi se adresează – aşa după cum sugerează şi titulatura – în mod particular fiecărui vehicul rutier, ceea ce presupune că în majoritatea covârşitoare a cazurilor este necesară identificarea vehiculului.

Ca interfaţă a Registrului Auto Român cu deţinătorii de vehicule, activităţile D.O.I.I.T. se derulează atât în Bucureşti, prin intermediul a două locaţii, cât şi în fiecare oraş reşedinţă de judeţ. Acest lucru s-a realizat cu investiţii semnificative, deopotrivă umane şi financiare, dar permite acum prestarea unitară a unor servicii de calitate, apreciate inclusiv de reprezentanţi ai unor cunoscute organizaţii similare din Uniunea Europeană.

Până la data aderării României la Uniunea Europeană, omologarea individuală a reprezentat principală activitate a D.O.I.I.T. Acum ea se adresează numai vehiculelor care nu deţin omologare europeană de tip, aşadar celor care, de regulă, provin din state care nu sunt membre ale Uniunii Europene și celor care dețin omologare europeană de tip dar care au fost modificate din punct de vedere constructiv în raport cu tipul omologat. Omologarea individuală este o condiţie legală pentru înmatricularea vehiculelor şi reprezintă procedura prin care D.O.I.I.T. atestă faptul că un anumit vehicul îndeplineşte individual condiţiile constructive şi de stare tehnică prevăzute în reglementările aplicabile. Practic, omologarea individuală este extrem de importanţă prin natura consecinţelor asupra siguranţei circulaţiei, ea constituind acel filtru tehnic care permite înmatricularea numai a vehiculelor corespunzătoare pentru admiterea în circulaţie pe drumurile publice din România. Finalizarea cu succes a procedurii de omologare individuală se materializează prin eliberarea Cărţii de Identitate a Vehiculului (CIV). D.O.I.I.T. înscrie în Cartea de Identitate datele tehnice şi pe cele de identificare ale vehiculului, urmând ca autoritatea de înmatriculare să înscrie deţinătorii succesivi ai acestuia. Cartea de Identitate a Vehiculului se poate elibera numai pentru vehiculele care pot fi identificate, respectiv cele pentru care reprezentanţii D.O.I.I.T. stabilesc un număr de identificare valid.

Vehiculele care dețin omologare europeană de tip, au fost ultima dată înmatriculate într-un stat membru al Uniunii Europene şi a căror configuraţie nu a fost modificată, primesc cartea de identitate fără a mai fi supuse omologării individuale, întrucât condiţiile de omologare sunt acum similare cu cele din directivele şi regulamentele europene şi ele se consideră îndeplinite prin faptul că vehiculul provine din Uniunea Europeană. Totuşi, deoarece se găsesc înaintea primei înmatriculări în România, aceste vehicule se supun activităţilor de certificare a autenticităţii elementelor de identificare şi a suportului documentului care atestă înmatricularea anterioară, precum şi celor de verificare a stării lor tehnice. Modificarea înscrisurilor din cartea de identitate este determinată de modificări constructive aduse configuraţiei vehiculului, de completări ale datelor din Cartea de Identitate sau de prevederi administrative.

Reprezentanții D.O.I.I.T. pot emite un duplicat al cărții de identitate a vehiculului, după identificarea acestuia, în următoarele situații:
– în cazul pierderii, furtului sau distrugerii CIV;
– în cazul refuzului de predare a CIV constatat de executorul judecătoresc, cu ocazia executării silite;
– în cazul vehiculelor comercializate prin intermediul Agenției Naționale de Administrare Fiscală ori repartizate cu titlu gratuit;
– în cazul vehiculelor valorificate de administratorul judiciar ori lichidatorul judiciar;
– în baza unei hotărâri a instanțelor judecătorești;
– la cererea persoanei care a dobândit vehiculul în baza unui contract prin care s-a transmis dreptul de proprietate sau prin moștenire.

De asemenea, RAR eliberează o nouă CIV, ca înlocuire a CIV anterioare, după identificarea vehiculului, în următoarele situații:
– la epuizarea spațiului destinat înscrierii caracteristicilor tehnice ale vehiculului ori a datelor de identitate a deținătorilor;
– la orice schimbare a numărului de identificare al unui vehicul;
– în cazul în care vehiculul a fost înmatriculat în alt stat ulterior înmatriculării din România și se are în vedere reînmatricularea sa în România.

Operaţiunile de verificare a stării tehnice a unui vehicul fac parte integrantă din activitatea de omologare individuală, dar ele se execută şi independent, în cadrul activităţii de redobândire a certificatului de înmatriculare reţinut de către Poliţia Rutieră fie pentru anumite defecţiuni tehnice constatate, fie în situaţia lipsei Inspecţiei Tehnice Periodice în termen de valabilitate. Dotarea liniilor de verificare ale Registrului Auto Român şi pregătirea personalului D.O.I.I.T. care le deserveşte fac din această activitate un etalon pentru întreaga reţea de staţii de inspecţie autorizate.

De aceeaşi rigoare beneficiază şi activităţile care se adresează anumitor categorii speciale de vehicule, cum sunt cele destinate transportului anumitor mărfuri periculoase, cele destinate transportului mărfurilor perisabile, vehiculele agreate pentru transportul în regim de taxi precum şi cele destinate învăţării conducerii auto. Toate vehiculele din aceste categorii pot fi utilizate în raport cu destinaţia lor specifică numai dacă ele îndeplinesc condiţiile de agreare impuse prin legislaţia aplicabilă, fapt dovedit prin eliberarea de către reprezentanţii D.O.I.I.T. a certificatelor de agreare.

Pentru autovehiculele destinate transportului de călători în scopuri turistice sau pe linii interne şi internaţionale cu trafic regulat, reprezentanţii D.O.I.I.T. eliberează certificate de clasificare pe categorii de confort şi furnizează dovezile pe baza cărora se obţin din partea Registrului Auto Român certificatele de clasificare pe stele.

Certificarea autenticităţii este activitatea cea mai recentă a D.O.I.I.T., demarată în anul 2002 şi care vizează evaluarea stării elementelor care determină identitatea unui vehicul. Reprezentând aportul semnificativ al Registrului Auto Român la eforturile de combatere a traficului ilegal de vehicule, beneficiile acestei activităţi nu au întârziat să apară: descoperirea mai multor vehicule cu identitate modificată şi mai ales mesajul că de acum există o instituţie care are argumentele să se opună traficului ilegal de vehicule au făcut că România să nu mai fie o ţară de destinaţie a vehiculelor substituite.

Prin atribuţiile sale, prin calităţile personalului angrenat şi prin modul de servire al deţinătorilor de vehicule, D.O.I.I.T. este departamentul din cadrul Registrului Auto Român care îşi aduce cea mai mare contribuţie la dezvoltarea instituţiei şi la crearea unei imagini a ei cât mai favorabile în rândul populaţiei. Deciziile reprezentanţilor D.O.I.I.T. cu privire la un anumit vehicul trec dincolo de interesul strict al deţinătorului acestuia şi urmăresc în primul rând să apere interesele societăţii, în ceea ce priveşte siguranţa circulaţiei şi protecţia mediului.


Activităţi proprii desfăşurate în cadrul reprezentanţelor RAR:
1. Agreare vehicule transport mărfuri periculoase (ADR);
2. Agreare vehicule destinate învăţării conducerii auto;
3. Agreare vehicule destinate transportului în regim de taxi;
4. Eliberare carte de identitate vehicul;
5. Certificarea autenticităţii vehiculelor;
6. Clasificare autobuze pe categorii;
7. Eliberare duplicat / înlocuire a cărţii de identitate a vehiculelor;
8. Aplicare folie securizare pe cartea de identitate a vehiculelor;
9. Verificare tehnică
10. ITP internaţional
11. Omologare
12. Redobândire certificat înmatriculare

Documente solicitate pentru activitățile D.O.I.I.T.
1. Omologare individuală
Act identitate prezentator
Cerere activitate RAR
Pentru vehiculele utilizate documentul care confirmă înmatricularea anterioară
După caz, certificatele de omologare/rapoarte de încercare emise pe baza directivelor/Regulamentelor CEE/CE sau Regulamentelor CEE-ONU, declarația eliberată de autoritatea SM
După caz, declarația de conformitate a carosierului autorizat
Pentru transcriere ITP, certificatul ITP UE în original
Pentru autovehiculele utilizate care provin din state membre UE, documentele de achiziție intracomunitară (de exemplu: factură sau contract de vânzare-cumpărare). Documentele de achiziție pot fi prezentate în original sau în copie, cu condiția ca acestea să fie lizibile.
2. Eliberare CIV pentru vehicule noi, care dețin omologare comunitară
Act identitate prezentator
Cerere activitate RAR
Certificat de conformitate (CoC)
3. Eliberare CIV pentru vehicule utilizate care au fost înmatriculate ultima dată într-un stat membru UE și care dețin omologare comunitară (include certificarea autenticității)
Act identitate prezentator
Cerere activitate RAR
Documentul de înmatriculare în UE
Certificatul de conformitate (CoC) emis de producătorul vehiculului (obligatoriu pentru vehiculele ale căror emisii poluante și CO2 au fost măsurate în conformitate cu procedura WLTP, de regulă vehicule fabricate după data de 31.08.2018)
Pentru transcriere ITP, certificatul ITP UE în original
Pentru autovehiculele utilizate care provin din state membre UE, documentele de achiziție intracomunitară (de exemplu: factură sau contract de vânzare-cumpărare). Documentele de achiziție pot fi prezentate în original sau în copie, cu condiția ca acestea să fie lizibile.
4. Eliberare CIV pentru vehiculele care au mai fost înmatriculate în România
Act identitate prezentator
Cerere activitate RAR
Certificatul de înmatriculare sau dovada înlocuitoare a acestuia ori dovada de radiere a vehiculului din circulație
5. Modificare CIV fără omologare
Act de identitate prezentator
Cerere activitate RAR
După caz, adeverință din partea atelierului autorizat, declarație de conformitate sau certificat de omologare de tip
Document prin care se atestă dreptul de proprietate (certificat înmatriculare, contract vânzare-cumpărare, etc)
După caz, document de reprezentare 1)
6. Duplicat CIV
Act de identitate prezentator
Cerere activitate RAR
Document prin care se atestă dreptul de proprietate (certificat înmatriculare, contract vânzare-cumpărare, etc)
După caz, document de reprezentare 1)
După caz, documentul din care rezultă refuzul de predare a CIV constatat de executorul judecătoresc, cu ocazia executării silite
7. Înlocuire CIV
Act de identitate prezentator
Cerere activitate RAR
După caz, document prin care se atestă dreptul de proprietate (certificat înmatriculare, contract vânzare-cumpărare, etc)
După caz, document de reprezentare 1)
CIV, dacă există
8. Anulare CIV
Act de identitate prezentator
Cerere anulare CIV
După caz, document prin care se atestă dreptul de proprietate (certificat înmatriculare, contract vânzare-cumpărare, etc)
După caz, document de reprezentare 1)
Documentul de înmatriculare (sau copia acestuia) care atestă înmatricularea în alt stat, certificat de dezmembrare sau documente justificative cu privire la imposibilitatea prezentării vehiculului la RAR, emise de una dintre structurile Ministerului Afacerilor Interne, Ministerului Justiției sau Ministerului Public.
9. Certificarea autenticității
Act de identitate prezentator
Cerere activitate RAR
CIV sau, pentru cele aflate la prima înmatriculare în România, documentul de înmatriculare din țara de proveniență
10. Verificare tehnică (ITP)
Act de identitate prezentator
Cerere activitate RAR
CIV sau copie conformă cu originalul, în cazul vehiculelor în leasing, pentru vehiculele înmatriculate în România
Certificat de înmatriculare
11. Verificare tehnică (ITP) mașini autopropulsate pentru lucrări
Act de identitate prezentator
Cerere activitate RAR
Atestat tehnic emis de RAR și/sau certificat de înregistrare
12. Eliberare certificat CEMT de inspecție tehnică
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
Certificat CEMT de conformitate
Dovadă verificare tahograf
13. Redobândire Certificat Înmatriculare (CI)
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
Dovadă reținere CI
După caz, raportul de verificare în trafic emis de CTT
14. Duplicat dovadă efectuare verificare tehnică la RAR
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
15. Înlocuire / duplicat certificat ITP
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
Certificat de înmatriculare
16. Eliberare certificat agreare mărfuri periculoase
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
Documente IPROCHIM (dacă este cazul)
După caz, declarație de conformitate pentru frâna de încetinire în cazul autovehiculelor cu MMTA > 16 tone care sunt la prima agreare
Certificat de agreare din țara de origine (dacă există)
17. Eliberare certificat de agreare taxi / școală
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
Dovadă ITP în termen de valabilitate
Numai pentru taxi, buletin metrologic aparat taxat
Certificat de conformitate casetă
18. Clasificare / reclasificare autobuze
Act de identitate prezentator
Cerere activitate RAR
Cerere clasificare pe categorii
CIV, sau copie conformă cu originalul, în cazul vehiculelor în leasing
În cazul reclasificării, certificatul de clasificare
Copia licenței de transport rutier public
Copia contractului (leasing, închiriere) încheiat între titularul licenței de transport rutier public și deținătorul autovehiculului, după caz
Dovada ITP în termen de valabilitate
19. Eliberare duplicat certificat agreare / clasificare
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
20. Eliberare atestat tehnic
Act de identitate prezentator
Cerere activitate RAR
După caz, document de înmatriculare / înregistrare din țara de proveniență
După caz, certificate de omologare / rapoarte de încercare emise pe baza directivelor / Regulamentelor CEE/CE sau Regulamentelor CEE-ONU
21. Eliberare adeverință suspensie
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
22. Determinare mase / dimensiuni pentru plăcuțe
Act de identitate prezentator
Cerere activitate RAR
CIV, sau copie conformă cu originalul, în cazul vehiculelor în leasing
După caz, adresă din partea transportatorului că autovehiculul nu este echipat cu dispozitiv de tractare

1) Document de reprezentare:
Dacă deținătorul/cumpărătorul vehiculului este o persoană fizică și aceasta a împuternicit o altă persoană, este necesară prezentarea în original a unei procuri notariale în care să fie menţionat expres dreptul de a solicita activitatea respectivă (de ex de a solicita şi de a ridica duplicatul CIV de la RAR), fiind precizat obligatoriu şi numărul de identificare al vehiculului. De asemenea, activitatea solicitată RAR trebuie să fie în termenul de valabilitate a procurii prevăzut în cuprinsul acesteia sau în maxim un an de la data autentificării procurii la biroul notarial, după caz. În cazul în care deținătorul/cumpărătorul a împuternicit un avocat, este necesară prezentarea în original a împuternicirii avocațiale, însoțită de copia contractului de asistență juridică în care să fie menţionat expres dreptul de a solicita activitatea RAR, fiind precizat obligatoriu şi numărul de identificare al vehiculului.

În situaţia în care o persoană juridică este deținătorul/cumpărătorul vehiculului, solicitantul prestaţiei va prezenta o delegaţie prin care se atestă calitatea de persoană împuternicită să solicite activitatea respectivă (de ex de a solicita şi de a ridica duplicatul CIV de la RAR), document care trebuie să precizeze numele, prenumele și CNP-ul delegatului și numărul de identificare al vehiculului. Delegația trebuie să conțină, de asemenea, date de identificare ale persoanei juridice, numele şi semnătura reprezentantului legal al acesteia și trebuie să poarte un număr de înregistrare de la emitent.

Omologarea individuală:

Omologarea individuală se efectuează pentru vehiculele rutiere prezentate la RAR care se găsesc într-una din următoarele situaţii:
a) vehicule rutiere utilizate, care nu au mai fost înmatriculate în România. Sunt exceptate vehiculele care dețin omologare europeană de tip, au fost ultima dată înmatriculate într-un stat membru al Uniunii Europene şi a căror configuraţie nu a fost modificată.
b) vehicule rutiere înmatriculate în România, dar la care s-au modificat caracteristicile constructive menţionate în CIV.
Omologarea individuală se acordă unui vehicul care are un număr de identificare valid, îndeplineşte condiţiile constructive precizate în RNTR-7 şi care a fost declarat admis la verificarea stării tehnice efectuată în baza planului de operaţii din RNTR-1.

Un vehicul căruia i s-a acordat omologarea individuală primeşte de la RAR cartea de identitate a vehiculului.

Condiţii constructive – RNTR 7:
ORDINUL nr. 2132 din 8 decembrie 2005 al Ministrului transporturilor, construcţiilor şi turismului pentru aprobarea Reglementărilor privind omologarea individuală, eliberarea cărţii de identitate şi certificarea autenticităţii vehiculelor rutiere – RNTR 7

Condiţii privind starea tehnică – RNTR 1:
ORDINUL nr. 2133 din 8 decembrie 2005 al Ministrului transporturilor, construcţiilor şi turismului pentru aprobarea Reglementărilor privind certificarea încadrării vehiculelor rutiere înmatriculate normele tehnice privind siguranţa circulaţiei rutiere, protecţia mediului şi în categoria de folosinţă conform destinaţiei, prin inspecţia tehnică periodică – RNTR 1

Modificarea înscrisurilor din cartea de identitate:
Dacă unui vehicul i s-au modificat cel puţin una dintre caracteristicile tehnice menţionate în cartea de identitate, deţinătorul acestuia trebuie să-l prezinte la una dintre reprezentanţele RAR pentru înscrierea în cartea de identitate a respectivelor modificări.

Modificarea cărţii de identitate se realizează după ce se constată că vehiculul modificat respectă condiţiile constructive şi pe cele privind starea sa tehnică.

Deţinătorul vehiculului poate fi:
persoana înscrisă de către autoritatea de înmatriculare în CIV;
împuternicitul deţinătorului, prin împuternicire notarială, în cazul persoanelor fizice, sau delegaţie, în cazul persoanelor juridice. În ambele cazuri trebuie specificat clar că persoana este împuternicită pentru efectuarea respectivei modificări în CIV;
persoana care a dobândit vehiculul. Se prezintă factura dacă fostul deţinător este persoană juridică sau contractul de vânzare-cumpărare, dacă fostul deţinător este persoana fizică.

Certificarea autenticităţii vehiculelor rutiere:
La înmatricularea în România, deţinătorii vehiculelor rutiere, cu excepţia celor noi, trebuie să facă dovada efectuării de către RAR a certificării autenticităţii acestora.

Certificarea autenticităţii unui vehicul rutier constă, după caz, în:

• atestarea faptului că principalele sale elemente de identificare sunt originale şi/sau nu au fost supuse unor modificări neautorizate;
• atestarea identităţii vehiculului în raport cu datele menţionate în cartea de identitate a acestuia;
• atestarea faptului că formularul-tip al documentului care confirmă înmatricularea anterioară a vehiculului, eliberat de autorităţile competente din ţara de provenienţă, este autentic (numai pentru vehiculele aflate la prima înmatriculare în România).

Activitatea de certificare a autenticităţii se efectuează prin metode nedistructive.

Certificarea autenticităţii se efectuează pentru:

• vehiculele rutiere utilizate care sunt sau au fost ultima dată înmatriculate într-un alt stat şi care se supun omologării şi/sau eliberării CIV în vederea înmatriculării în România;
• vehiculele rutiere utilizate care nu sunt supuse înmatriculării în ţara de provenienţă şi care se supun omologării şi/sau eliberării CIV în vederea înmatriculării în România;
• orice vehicul rutier, la cerere.

Sunt exceptate de la certificarea autenticităţii autovehiculele destinate exclusiv competiţiilor sportive şi vehiculele istorice.

Pentru vehiculele care corespund din punct de vedere al certificării autenticităţii, RAR eliberează un certificat de autenticitate, document valabil pentru o singură înmatriculare, dar nu mai mult de 60 zile calendaristice de la data eliberării acestuia.

Vehicule destinate transportului anumitor mărfuri periculoase:
ORDINUL nr. 2134 din 8 decembrie 2005 al Ministrului transporturilor, construcţiilor şi turismului pentru aprobarea Reglementărilor privind omologarea, agrearea şi efectuarea inspecţiei tehnice periodice a vehiculelor destinate transportului anumitor mărfuri periculoase – RNTR 3

Autovehiculele agreate pentru transportul în regim de taxi
LEGE nr. 38 din 20 ianuarie 2003 privind transportul în regim de taxi şi în regim de închiriere

ORDINUL nr. 1170 din 24 iulie 2003 al Ministrului transporturilor, construcţiilor şi turismului pentru aprobarea Normelor metodologice de aplicare a Legii nr. 38/2003 privind transportul în regim de taxi şi în regim de închiriere – Metodologia de licenţiere a transporturilor rutiere publice de persoane sau bunuri în regim de taxi, a transporturilor rutiere publice de persoane în regim de închiriere, condiţiile privind agrearea şi inspecţia tehnică periodică a autovehiculelor care efectuează transport în regim de taxi, precum şi metodologia de eliberare a certificatului de atestare a pregătirii profesionale a taximetriştilor.

 Autovehicule destinate învăţării conducerii auto:
 ORDINUL nr.1856 din 11 octombrie 2006 al Ministrului transporturilor, construcţiilor şi turismului pentru aprobarea Părţii I „Normele de autorizare a şcolilor de conducători auto” din Normele de autorizare a funcţionării centrelor de pregătire a personalului din domeniul transporturilor rutiere

ORDINUL nr. 2133 din 8 decembrie 2005 al Ministrul transporturilor, construcţiilor şi turismului pentru aprobarea Reglementărilor privind certificarea încadrării vehiculelor rutiere înmatriculate în normele tehnice privind siguranţa circulaţiei rutiere, protecţia mediului şi în categoria de folosinţă conform destinaţiei, prin inspecţia tehnică periodică – RNTR 1

Certificate de clasificare pe categorii de confort:
ORDINUL nr. 458 din 27 martie 2002 cu modificările ulterioare al Ministrului lucrărilor publice, transporturilor şi locuinţei pentru aprobarea Normelor metodologice privind clasificarea pe categorii a autobuzelor şi microbuzelor utilizate pentru transporturi publice de persoane prin servicii regulate în trafic naţional.